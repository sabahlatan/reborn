---
type: post
title: "Link Yollayan, Takip Eden Hesapları Temizlemek"
date: "2015-11-23"
categories: 
  - "sosyal-medya"
  - "teknoloji"
tags: 
  - "app"
  - "application"
  - "direkt-mesaj"
  - "dm"
  - "facebook"
  - "hack"
  - "hacked"
  - "izin"
  - "link"
  - "ozel-mesaj"
  - "sosyal-ag"
  - "takipci"
  - "trojen"
  - "tumblr"
  - "twitter"
  - "uygulamalar"
  - "virus"
thumbnail: "social-media-account-hacked-e1414487012398-548x250.jpg"
---

Hiçbir sosyal ağ hesabı kendi kendine diğer kullanıcılara mesaj göndermez veya "hesabım saçma sapan hesapları takip ediyor" cümlesinde bahsettiğiniz eylemi gerçekleştirmez. Yapay zeka henüz bu kadar gelişmedi. Bunlar tamamen zamanında bir boklar yemiş olmanızdan kaynaklanıyor.

Tüm sosyal ağlarda bu konuda mantık aynıdır. Bir profil onu kullanan kişinin isteği dışında hareketler sergiliyorsa bu ya başka birinin şifreyi biliyor olmasından, ya da kullanıcının profilinde cirit atmasına izin verdiği uygulamalardan kaynaklanır. Birinci seçenekle sıklıkla karşılaşılmaz. Sosyal ağlardan takip ve arkadaş listesindeki diğer herkese virüs yuvası linkler ve reklamlar gönderen; çeşitli hesapları takip eden profiller, bu profillerde aktif halde bulunan uygulamalar yüzünden bu hareketleri sergiler.

**Çözüm basit. Sorunun çözümünü tek bir sosyal ağ için açıklamıyorum, tüm sosyal ağlarda yapmanız gereken işlem aynı temele dayanıyor. "Ayarlar" ve benzeri bir bölümden "Uygulamalar" sayfasını bulacaksınız ve orada yabancı görünen veya kuşkulandığınız uygulamaları teker teker kaldıracaksınız. Sonuç olarak sorununuz kesin olarak çözülmüş olacak.**

Bu tür durumlar büyük oranda takipçi kazanma sitelerini en az bir defa kullanmış olan kullanıcılarda ortaya çıkar. Bir takipçi kazanma sitesine giriş yaptığınızca o hiç bakmadan direkt onay verdiğiniz sayfada uygulamanın profilinizi istediği gibi yönetmesine izin vermiş olursunuz. Bunun sonucunda uygulamayı yöneten eleman istediği gibi hesapta bulunan kullanıcılara link gönderebilir, hesabınızın başka hesapları takip etmesine neden olabilir.

Bu gibi siteler aracılığı ile profiliniz bir ticaret malzemesi haline gelmiş olur. Siz farkında olmasanız da profiliniz "10 TL'ye 1000 takipçi" benzeri ilanlardaki 1000 hesaptan biri durumuna gelir. Uygulamalar aracılığı ile yönetebildikleri hesaplarda bu elemanlar özel mesajlar aracılığıyla attıkları linklerle de farklı amaçlarla hit sayısını arttırır veya bir virüsü, trojeni internette yaymaya çabalar.

Sosyal ağların artık hayatınızda önemli bir noktada olduğunu çoktan kabul ettiniz. Bu yüzden profilinize yerleşen uygulamaların ne kadar önemli olduğunun farkında olmanız büyük önem taşıyor. Facebook, Twitter, Tumblr, Instagram veya hangi sosyal ağ olursa olsun bir uygulamaya erişim izni vereceğiniz zaman izinleri dikkatlice izleyin veya bu uygulamayla işiniz bittikten sonra direkt olarak kaldırın. İnternetin çöplük olduğu aşikar, bunun bir parçası olarak daha da kirletmemek için buna dikkat edin.
